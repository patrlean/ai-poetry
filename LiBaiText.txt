床前明月光，疑是地上霜。举头望明月，低头思故乡。
危楼高百尺，手可摘星辰。不敢高声语，恐惊天上人。
众鸟高飞尽，孤云独去闲。相看两不厌，只有敬亭山。
耶溪采莲女，见客棹歌回。笑入荷花去，佯羞不出来。
肠断枝上猿，泪添山下樽。白云见我去，亦为我飞翻。
渌水明秋月，南湖采白蘋。荷花娇欲语，愁杀荡舟人。
白发三千丈，缘愁似个长。不知明镜里，何处得秋霜。
海客乘天风，将船远行役。譬如云中鸟，一去无踪迹。
玉阶生白露，夜久侵罗袜。却下水晶帘，玲珑望秋月。
天下伤心处，劳劳送客亭。春风知别苦，不遣柳条青。